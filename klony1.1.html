<html lang="pl">
<head>
    <meta http-equiv="Content-type" content="text/html; charset=utf-8">
    <meta name="viewport" content="width=device-width, initial-scale=1" />

    <style type="text/css">
        h1 {
            border-bottom: solid 1px black;
        }
        h2 {
            margin-top: 20pt;
            margin-bottom: 5pt;
            padding-bottom: 0;
            padding-top: 20pt;
        }
        img {
            max-width: 100%;
        }

    </style>
    <title>Porady - Inkscape</title>
</head>
<body>
<p style="color: #800;">
Klony to zaawansowana technika, dzięki której można zaoszczędzić dużo pracy przy rysowaniu planów zawierających "widoki przesunięte"
(np. przecinających się korytarzy). Poniższy opis dotyczy Inkscape w wersji 1.1. Technika "klonów" jak najbardziej działa również
w Inkscape 1.3, jednak interfejs Inkscape zdążył nieco ewoluować i trzeba trochę sprytu, żeby zorientować się, gdzie teraz szukać omawianych tam funkcji. Najważniejsza wskazówka:
w Inkscape 1.3 nie ma już okna <b>Obiekt / obiekty</b> - wszystkie dostępne w nim funkcje zostały przeniesione do
okna <b>Warstwy</b>, które teraz nazywa się <b>Warstwy i obiekty</b>!
</p>
<h1>Klony</h1>
<h2>Wady wypełniania przez przycinanie</h2>
<p>
    Zaprezentowany wyżej sposób tworzenia obrysu korytarza oraz wypełnienia jako jeden obiekt z użyciem przycinania ma dwie ważne wady. Po pierwsze, trudno jest ustawić przezroczystość samego tylko wypełnienia
    (co potrzebujemy do pokazywania przecinających się korytarzy) bez jednoczesnej zmiany przezroczystości konturu.
    Teoretycznie możemy ustawić przezroczystość na kolorze wypełnienia (zamiast na całym obiekcie lub na warstwie),
    ale w praktyce będziemy mieli kłopoty ze zgraniem ze sobą poszczególnych fragmentów - nie możemy wtedy nakładać ich
    jednego na drugi bez niepożądanych efektów nakładania się na siebie przezroczystości.
</p>
<img src="i/opacity.png">
<p>
    Drugim problemem jest kolejność warstw. Chciałoby się, aby wypełnienie było na samym dole, a kontur jaskini
    na samej górze. Pomiędzy tym powinny znajdować się szczegóły stropu i spągu. Tymczasem mając zarówno kontur,
    jak i wypełnienie jako jeden obiekt, nie można go umieścić jednocześnie na górze i na dole całej hierarchii
    warstw lub obiektów. W efekcie, jeśli na przykład chcemy narysować jeziorko dolegające do obrysu
    korytarza, musimy się bardzo starać.
</p>
<img src="i/jeziorko.png">
<h2>Klony jako sposób na wypełnienie</h2>
<p>
    Rozwiązanie tego problemu przy pomocy klonów nie jest może wybitnie eleganckie ... ale pokazuje kilka
    kolejnych, użytecznych funkcji Inkscape. Demonstrację zaczynamy od narysowania fragmentu jaskini
    techniką z przycinaniem (omówioną wyżej). Rysujemy go w warstwie <i>Obrys</i>. Załóżmy sobie też pustą warstwę
    <i>Wypełnienie</i> i umieśćmy ją poniżej warstwy <i>Obrys</i>.
</p>
<img src="i/klony-start2.png">
<p>
    W istocie ten fragment składa się z dwóch mniejszych fragmentów, a każdy z nich jest przycięty.
</p>
<img src="i/klony-start1.png">
<p>
    Teraz z tych dwóch fragmentów tworzymy grupę. A następnie z tej grupy tworzymy kolejna grupę.
    Przy pomocy dialogu <i>Obiekt / Obiekty</i> upewniamy się, że poszło dobrze. Powinniśmy
    mieć w drzewku grupę, pod nią kolejną grupę, a dopiero pod nią dwa kształty.
</p>
<img src="i/klony-grupy.png">
<p>
    Dialog <i>Obiekt / Obiekty</i> jest bardzo ciekawy sam w sobie. Możemy przy jego pomocy
    na przykład zmienić nazwy nowo utworzonych grup - zewnętrzna grupa niech nazywa się
    <i>Ostylowana</i>, a wewnętrzna - <i>Nieostylowana</i>.
</p>
<img src="i/klony-grupy2.png">
<p>
    Teraz wchodzimy do grupy wewnętrznej (<i>Nieostylowanej</i>), klikając w dialogu
    <i>Obiekt / Obiekty</i> w którykolwiek z kształtów w tej grupie. Klikamy następie Ctrl+A,
    dzięki czemu zaznaczamy wszystkie kształty w grupie. Dalej w lewym dolnym rogu, w miejscu
    gdzie prezentowany jest kolor wypełnienia, klikamy prawym klawiszem. Z menu wybieramy
    <i>Nie określono wypełnienia</i>. Dla pewności wybieramy z listy obiektów również samą grupę <i>Nieostylowaną</i>
    i również ustawiamy jej wypełnienie typu <i>Nie określono wypełnienia</i>.
</p>
<img src="i/klony-nie-okreslono.png">
<p>
    Teraz klikamy w dialogu <i>Obiekt / Obiekty</i> grupę "ostylowaną". Mając zaznaczoną
    tę grupę, ustawiamy brak wypełnienia (klikając X z palety kolorów).
</p>
<img src="i/klony-ostylowana.png">
<p>
    I teraz nastąpi czarna magia. Zaznaczamy <i>Grupę nieostylowaną</i> w dialogu <i>Obiekt / Obiekty</i>,
    a następnie z menu wybieramy <i>Edycja / Klony / Utwórz klon</i>. Na skutek tego ruchu na liście obiektów pojawia się nowa
    pozycja o nazwie rodzaju <i>use24215</i>. Możemy zmienić jej nazwę - nazwijmy ją na przykład <i>Klon obrysu</i>.
</p>
<img src="i/klony-klonuj.png">
<p>
    Teraz mając zaznaczony <i>Klon obrysu</i> wybieramy kolor wypełnienia (np. szary).
</p>
<img src="i/klony-punkt-wyjscia.png">
<p>
    Wydaje się, że wróciliśmy do punktu wyjścia. A jednak, jak się zaraz okaże, sytuacja jest zgoła odmienna. Teraz
    przenosimy obiekt <i>Klon obrysu</i> do warstwy <i>Wypełnienie</i>. Możemy to zrobić na przykład zaznaczając
    ten obiekt na liście obiektów, a następnie klikając prawym klawiszem - ale uwaga - na <i>obszarze rysowania</i>.
    W menu mamy wtedy do dyspozycji opcję <i>Przenieś na warstwę</i>. Na koniec blokujemy warstwę <i>Wypełnienie</i>.
</p>
<p>
    Co uzyskaliśmy?
</p>
<ul>
    <li>obrys i wypełnienie jaskini są na osobnych warstwach</li>
    <li>ukrywając warstwę z wypełnieniem powodujemy, że znika wypełnienie (to samo z obrysem nie działa - chociaż da się to zrobić lekką modyfikacją całej metody)</li>
    <li>możemy wstawić warstwę (warstwy) ze szczegółami spągu między warstwy z obrysem i z wypełnieniem - będzie się ona zachowywała zgodnie z oczekiwaniami tj. obiekty będą rysowane na wypełnieniu, ale obrys korytarza będzie je przykrywał</li>
    <li>obiekt w wypełnieniu jest <i>klonem</i> wszystkich elementów obrysu jaskini - po zablokowaniu warstwy nie musimy już jej ruszać; aby cokolwiek zmienić wystarczy wyedytować sam obrys - klon aktualizuje się automatycznie</li>
    <li>aby dorysować kolejną część jaskini, wystarczy wejść do grupy <i>nieostylowanej</i> i narysować jej (przycięty) obrys z konturem; dzięki sklonowaniu całej tej grupy, wypełnienie uzupełni się automatycznie ... trzeba jednak pamiętać o ustawieniu na każdym obiekcie <i>Nie określono wypełnienia</i></li>
</ul>
<h2>Klony jako sposób na rysowanie korytarzy przecinających się</h2>
<p>
    Przy pomocy okna <i>Obiekt / Obiekty</i> można zamienić warstwę w zwykłą
    grupę (i na odwrót).
</p>
<img src="i/widoki-obiekty.png">
<p>
    Klonując warstwy możemy utworzyć widok przesunięty, który automatycznie
    będzie uaktualniał się po modyfikacji widoku głównego. Postępujemy
    następująco:
</p>
<ol>
    <li>wszystkie warstwy, które mają być widoczne w widoku przesuniętym zamieniamy w grupy</li>
    <li>klonujemy wszystkie te grupy (które przed chwilą były warstwami) - <i>Edycja / Klonuj / Utwórz klon</i>; klony warto sobie ponazywać (w oknie <i>Obiekt / Obiekty</i>) aby być w stanie później łatwo znaleźć który dotyczy której warstwy</li>
    <li>tworzymy grupę złożoną z wszystkich utworzonych klonów; jeśli jest taka potrzeba to możemy zmienić kolejność ułożenia klonów (<i>Obiekt / Przenieś w górę</i> lub <i>Przenieś w dół</i>)</li>
    <li>rysujemy prostokąt definiujący jaka część całego rysunku ma być widoczna na widoku przesuniętym</li>
    <li>przy pomocy tego prostokąta przycinamy wcześniej utworzoną grupę klonów: zaznaczamy jednocześnie prostokąt i grupę i wybieramy <i>Obiekt / Przytnij / Ustaw</i></li>
    <li>uzyskany widok przesunięty przesuwamy w pożądane miejsce rysunku, przenosimy do pożądanej warstwy itp. (uwaga - absolutnie nie wrzucamy go do żadnej z warstw, której użyliśmy do jego utworzenia!)</li>
</ol>
<p>
    W skrajnym przypadku technikę te można zastosować do układania na stronie całego planu w ogóle. Wówczas zasadniczy rysunek planu
    prowadzimy zupełnie poza obszarem strony, a główny widok planu w obszarze strony jest jednym z utworzonych w powyższy
    sposób "widoków przesuniętych"
</p>
</body>
